<u><h1>Çoban Çeşmesi</h1></u>

<p>Derinden derine ırmaklar ağlar,<br/>
Uzaktan uzağa çoban çeşmesi.<br/>
Ey suyun sesinden anlayan bağlar,<br/>
Ne söyler şu dağa çoban çeşmesi?</p>

<p>Gönlünü Şirin'in aşkı sarınca,<br/>
Yol almış hayatın ufuklarınca;<br/>
O hızla dağları Ferhad yarınca,<br/>
Başlamış akmağa çoban çeşmesi</p>
<p>
O zaman başından aşkındı derdi,<br/>
Mermeri oyardı, taşı delerdi.<br/>
Kaç yanık yolcuya soğuk su verdi,<br/>
Değdi kaç dudağa çoban çeşmesi!
</p>
<p>
Vefasıs Aslı'ya yol gösteren bu,<br/>
Kerem'in sazına cevap veren bu<br/>
Kuruyan gözlere yaş gönderen bu...<br/>
Sızmazdı toprağa çoban çeşmesi
</p>
<p>
Leyla gelin oldu, Mecnun mezarda,<br/>
Bir susuz yolcu yok şimdi dağlarda;<br/>
Ateşten kızaran bir gül arar da,<br/>
Gezer bağdan bağa çoban çeşmesi.
</p>
<p>
Ne şair yaş döker, ne âşık ağlar,<br/>
Tarihe karıştı eski sevdalar:<br/>
Beyhude seslenir, beyhude çağlar<br/>
Bir sola, bir sağa çoban çeşmesi<br/>
</p>
<h2><i>Faruk Nafiz Çamlıbel</i></h2>